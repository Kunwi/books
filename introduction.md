# 序





　　民國成立初期，百廢待興，先父家貧，童年離家出洋，初往爪哇謀生，繼走星洲，寄居戚家，半工半讀，以學業成績優異，獲獎助學金，赴美升學，先後於俄亥俄省立大學及加利福尼亞州立大學硏讀政治經濟學。一九一五年，學成歸國，雄心壯志，爲國奔馳，機緣所至，於一九一六年爲孫總理所器重，不次拔擢，參與國政，當時政局動盪，內有軍閥專橫，外有強鄰進擾，建國事業之進行，至爲艱困，然家父不敢自餒，矢志盡一己之能，爲國爲民作微薄之貢獻，數十年來，辦實業，推動敎育，增強外交，不遺餘力，於廣州市長任內，略負政聲，接長實業部，多方策畫，期有利於國計民生，惜日寇進侵而成幻影。抗戰初期奉派爲外交專使，巡察駐歐美中國使館，訪問各國朝野，增強與國之關係，聯絡海外僑胞，宣揚抗日救國之大義。一九三九年奉命出使墨西哥，任內締結中墨友好條約，消弭多年來墨國之排華措施，改善兩國人民之友好關係。一九四四年調任駐巴西大使，當時中央以戰情緊張，對南美國家，必須加強聯繫也。迨日本败降，戰事結束，先父年事漸高，上遞辭呈，退身政海，影息家國。解放後，寄居香港，以讀書賞花爲樂，回憶往事，閒爲紀述以寄意，雖云介身於閒雲野鶴，但對國事前途仍深切關懷也。

　　達民恭讀手稿，警惕至深，先父之興家創業，艱苦奮鬥，堅毅之心，不屈之志，足爲兒孫輩之典範，又所紀述，皆爲躬身經歷，對當時社會實況，政事幻變，中央顯要與地方首長之關係等等複雜局面，歷歷如繪，特別有關粵海政壇及寧粵傾軋之微妙內幕，甚多國史遺珍，捧讀之餘，對此寶貴資料，不敢自藏，乃恭爲付梓，聊表孝思於萬一，幷望能略供治民國史者之參考，是爲序。

　　程達民於

　　美國加州羅省國泰銀行

　　一九七八年七月

